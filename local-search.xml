<?xml version="1.0" encoding="utf-8"?>
<search>
  
  
  
  <entry>
    <title>悟真篇-后序</title>
    <link href="/2022/12/04/%E6%82%9F%E7%9C%9F%E7%AF%87-%E5%90%8E%E5%BA%8F/"/>
    <url>/2022/12/04/%E6%82%9F%E7%9C%9F%E7%AF%87-%E5%90%8E%E5%BA%8F/</url>
    
    <content type="html"><![CDATA[<p>窃以人之生也，皆缘妄情而有其身。有其身则有患；若无其身，患从何有！夫欲免夫患者，莫若体夫至道；欲体夫至道，莫若明夫本心。故心者道之体也，道者心之用也。人能察心观性，则圆明之体自现，无为之用自成。不假施功，顿超彼岸。此非心镜朗然，神珠廓明，则何以使诸相顿离，纤尘不染，心源自在，决定无生者哉！然其明心体道之士，身不能累其性，境不能乱其真，则刀兵乌能伤，虎兕乌能害，巨焚大浸乌足为虞？达人心若明境，鉴而不纳，随机应物，和而不唱，故能胜物而无伤也。此所谓无上至真之妙道也。</p><p>原其道本无名，圣人强名；道本无言，圣人强言耳。然则名言若寂，则时流无以识其体而归其真。是以圣人设教立言以显其道，故道因言而后显，言因道而返忘。奈何此道至妙至微，世人根性迷钝，执其有身而恶死悦生，故卒难了悟。黄老悲其贪着，乃以修生之术，顺其所欲，渐次导之。以修生之要在金丹，金丹之要在神水华池，故《道德》、《阴符》之教得以盛行于世矣，盖人悦其生也。然其言隐而理奥，学者虽讽诵其文，皆莫晓其意，若不遇至人授之口诀，纵揣量百种，终莫能着其功而成其事，岂非学者纷如牛毛，而达者乃如麟角耶！</p><p>伯端向己酉岁于成都遇师，授以丹法，自后三传非人，三遭祸患，皆不愈两旬，近忆师之所戒云：“异日有与汝解缰脱锁者，当宜授之，余皆不许。”尔后欲解名籍，而患此道人不知信，遂撰此《悟真篇》，叙丹法本末。既出，而求学者凑然而来，观其意勤，心不忍拒，乃择而授之。然所授者，皆非有巨势强力能持危拯溺、慷慨特达、能仁明道之士。初再罹祸患，心犹未知，竟至于三，乃省前过。故知大丹之法至简至易，虽愚昧小人得而行之，则立超圣地，是以天意秘惜，不许轻传于匪人也。而伯端不遵师语，屡泄天机，以其有身，故每膺谴患，此天之深戒如此之神且速；敢不恐惧克责。自今以往，当钳口结舌，虽鼎镬居前，刀剑加项，亦无复敢言矣。</p><p>此《悟真篇》中所歌咏大丹、药物、火候细微之旨，无不备悉。倘好事者夙有仙骨，观之则智虑自明，可以寻文解义，岂须伯端区区之口授耶。如此，乃天之所赐，非伯端之辄传也。其如篇末歌颂，谈见性之事，即上之所谓无上妙觉之道也。然无为之道，济物为先，虽显秘要，终无过咎。奈何凡夫，缘业有厚薄，性根有利钝，纵闻一音，纷成异见，故释迦、文殊所演法宝，无非一乘，而听学者随量会解，自然成三乘之差。此后若有根性猛利之士，见闻此篇，则知伯端得闻达摩、六祖最上一乘之妙旨，可因一言而悟万法也；如其习气尚余，则归中下之见，亦非伯端之咎矣。</p><p>时元丰改元戊午岁仲夏戊寅日张伯瑞平叔再序。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>悟真篇-附录</title>
    <link href="/2022/12/04/%E6%82%9F%E7%9C%9F%E7%AF%87-%E9%99%84%E5%BD%95/"/>
    <url>/2022/12/04/%E6%82%9F%E7%9C%9F%E7%AF%87-%E9%99%84%E5%BD%95/</url>
    
    <content type="html"><![CDATA[<p>读《周易参同契》</p><p>大丹妙用法乾坤，乾坤运兮五行分；五行顺兮常道有生有灭，五行逆兮丹体常灵常存。一自虚无质兆，两仪因一开根，四象不离二体，八卦互为子孙。万象生乎变动，吉凶悔吝兹分。百姓日用不知，圣人能究本源。顾易道妙尽乾坤之理，遂托象于斯文。否泰交，则阴阳或升或降；屯蒙作，则动静在朝在昏。坎离为男女水火，震兑乃龙虎魄魂。守中则黄裳元吉，遇亢则无位无尊。既未慎万物之终始，复姤昭二气之归奔。月亏盈，应精神之衰旺；日出没，合荣卫之寒温。本立言以明象，既得象以忘言。犹设象以指意，悟真意则象捐。达者惟简惟易，迷者愈惑愈繁。故之修真之士，读《参同契》者不在乎泥象执文。</p><p>赠白龙洞刘道人歌</p><p>玉走金飞两曜忙，始闻花发又秋霜。徒夸篯寿千来岁，也似云中一电光。一电光，何太速，百年都来三万日，其间寒暑互煎熬，不觉童颜暗中失。纵有儿孙满眼前，却成恩爱转牵缠。及乎精竭身枯朽，谁解教君暂驻延。暂驻延，既无计，不免将身归逝水。但看古往圣贤人，几个解留身在世？身在世，也有方，只为时人没度量。竞向山中寻草木，伏铅制汞点丹阳。点丹阳，事迥别，须向坎中求赤血。捉来离位制阴精，配合调和有时节。时节正，用媒人，金公姹女结亲姻，金公偏好骑白虎，姹女常驾赤龙身，虎来静坐秋山里，龙向潭中奋身起。两兽相逢战一场，波浪奔腾如鼎沸。黄婆丁老助威灵，撼动乾坤走神鬼。须臾战罢云雨收，种个玄珠在泥底，从此根芽渐长成，随时灌溉抱真精。十月脱胎吞入口，不觉凡身已有灵。此个事，世间稀，不是等闲人得知。夙世若无仙骨分，容易如何得遇之。得遇之，宜便炼，都缘光景急如箭。要取鱼时须结罾，莫只临川空叹羡。闻君知药已多年，何不收心炼汞铅。莫教烛被风吹灭，六道轮回莫怨天。近来世上人多诈，尽着布衣称道者。问他金木是何般，噤口不言如害哑。却云伏气与休粮，别有门庭道路长。君不见，破迷歌里说，太一含真法最良，莫怪言辞多狂劣，只教时人难鉴别，惟君心与我心同，方敢倾怀向君说。</p><p>石桥歌</p><p>吾家本住石桥北，山镇水关森古木，桥下涧水彻昆仑，山下饮泉香馥郁。吾居山内实堪夸，遍地均栽不榭花。山北穴中藏猛虎，出窟哮吼生风霞。山南潭底藏蛟龙，腾云降雨山蒙蒙。二兽相逢斗一场，元珠隐伏是祯祥。景堪羡，吾暗喜，自斟自酌熏熏醉。醉弹一曲无弦琴，琴里声声教仔细。可煞醉后没人知，昏昏默默恰如痴。仰观造化工夫妙，日还西出月东归。天是地，地是天，反覆阴阳合自然。识得五行颠倒处，指日升霞归洞天。黄金屋，白玉掾，玉女金童日侍前。南辰北斗分明布，森罗万象现无边。无昼夜，要绵绵，聚散抽添火候全。若问金丹端的处，寻师指破水中铅。木生火，金生水，水火须分前后队。要辨浮沉识主宾，铅银砂汞方交会。有刚柔，莫逸意，知足常足归本位。万神齐贺太平年，恁时国富民欢喜。此个事，好推理，同道之人知此义。后来一辈学修真，只说存养并行气。在眼前，甚容易，得服之人妙难比。先且去病更延年，用火烹煎变阳体。学道人，去思己，休问旁门小法制。只知目下哄得人，不觉自身暗憔悴。劝后学，须猛鸷，莫徒抛家住他地。妙道不离自家身，岂在千山并万水。莫因循，自贪鄙，火急寻师觅元旨。在生若不学修行，未知来生甚胎里。既有心，要终始，人生大事惟生死，皇天若负道心人，令我三途为下鬼。</p><p>悟真性宗</p><p>绝句四首</p><p>如来妙体遍河沙，万象森罗无碍遮。会的圆通真法眼，始知三界是吾家。</p><p>视之不可见其形，及至呼之又却应。莫道此声如谷响，若还无谷有何声？</p><p>一物含闻见觉知，盖诸尘境显其机。灵常一物尚非有，四者凭何作所依。</p><p>不移一步到西天，端坐诸方在眼前。项后有光犹是幻，云生足下未为仙。</p><p>性地颂</p><p>佛性非同异，千灯共一光。增之宁解益，减着且无伤。</p><p>取舍俱无过，焚漂总不妨。见闻知觉法，无一可猜量。</p><p>生灭颂</p><p>求生本自无生，畏灭何曾暂灭。眼见不如耳见，口说争似鼻说。</p><p>三界惟心颂</p><p>三界惟心妙理，万物非此非彼。无一物非我心，无一物是我己。</p><p>见物便见心颂</p><p>见物便见心，无物心不现。十方通塞中，真心无不遍。</p><p>若生知识解，却成颠倒见。睹境能无心，始见菩提面。</p><p>齐物颂</p><p>我不异人，人心自异。人有亲疏，我无彼此。</p><p>水陆飞行，等观一体。贵践尊卑，手足同己。</p><p>我尚非我，何尝有你。彼此俱无，众泡归水。</p><p>即心是佛颂</p><p>佛即心兮心即佛，心佛从来皆妄物。若知无佛复无心，始是真如法身佛。法身佛，没模样，一颗圆光含万象。无体之体即真体，无相之相即实相。非色非空非不空，不动不静不来往。无异无同无有无，难取难舍难听望。内外圆明到处通，一佛国在一沙中。一粒沙含大千界，一个身心万个同。知之须会无心法，不染不滞为净业。善恶千般无所为，即是南无及迦叶。</p><p>无心颂</p><p>堪笑我心，如顽如鄙。兀兀腾腾，任物安委。不解修行，亦不造罪。不曾利人，亦不私己。不持戒律，不徇忌讳。不知礼乐，不行仁义。人间所能，百无一会。饥来吃饭，渴来饮水。困则打睡，觉则行履。热则单衣，寒则盖被。无思无虑，何忧何喜。不悔不谋，无念无意。凡生荣辱，逆旅而已。林木栖鸟，亦可为比。来且不禁，去亦不止。不避不求，无赞无毁。不厌丑恶，不羡善美。不趋静室，不远闹市。不说人非，不夸己是。不厚尊崇，不薄贱稚。亲爱冤雠，大小内外。哀乐得丧，钦侮险易。心无两视，坦然一揆。不为福先，不为祸始。感而后应，迫则复起。不畏锋刃，焉怕虎儿。随物称呼，岂拘名字。眼不就色，声不入耳。凡有所相，皆属妄伪。男女形声，悉非定体。体相无心，不染不滞。自在逍遥，物莫能累。妙觉光圆，映彻表里。包裹六极，无有遐迩。光兮非光，如月在水。取舍既难，复何比拟。了此妙用，迥然超彼。或问所宗，此而已矣。</p><p>心经颂</p><p>蕴谛根尘空色，都无一法堪言。颠倒之见已尽，寂静之体攸然。</p><p>无罪福颂</p><p>终日行，不曾行。终日坐，何曾坐。修善不成功德，作恶原无罪过。时人若未明心，莫执此言乱作。死后须见阎王，难免镬汤碓磨。</p><p>圆通颂</p><p>见了真空空不空，圆明何处不圆通。根尘心法都无物，妙用方知与物同。</p><p>随他颂</p><p>万物纵横在目前，随他动静任他权。圆明定慧终无染，似水出莲莲自乾。</p><p>宝月颂</p><p>一轮明月当虚空，万国清光无障碍。收之不聚拨不开，前之不进后不退。</p><p>彼非远兮此非进，表非外兮里非内。同中有异异中同，问你傀儡会不会。</p><p>采珠歌</p><p>贫子衣中珠，本自圆明好。不会自寻求，却数他人宝。数他宝，终无益，只是教君空费力。争如认得自家珍，价值黄金千万亿。此宝珠，光最大，遍照三千大千界。从来不解少分毫，刚被浮云为障碍。自从认得此摩尼，泡体空花谁更爱。佛珠还与我珠同，我性即归佛性海。珠非珠，海非海，坦然心量包法界。任你嚣尘满眼前，定慧圆明常自在。不是空，不是色，内外皎然无壅塞。六通神明妙无穷，自利利他宁解极。见即了，万事毕，绝学无为度终日。泊兮如未兆婴儿，动止随缘无固必。不断妄，不修真，真妄之心总属尘。从来万法皆无相，无相之中有法身。法身即是天真佛，亦非人兮亦非物。浩然充塞天地间，只是希夷并恍惚。垢不染，光自明，无法不从心里生。心若不生法自灭，即知罪福本无形。无佛修，无法说，丈夫智见自然别。出言便作狮子鸣，不似野子论生灭。</p><p>禅定指迷歌</p><p>如来禅性如水，体静风波自止。兴居湛然常清，不独坐时方是。今人静坐取证，不道全在见性。性与见里若明，见向性中自定。定成慧用无穷，是名诸佛神通。几欲究其体用，但见十方虚空。空中了无一物，亦无希夷恍惚。希恍既不可寻，寻之却成乖失。只此乖失两字，不可执为凭据。本心尚且虚空，岂有得失能豫。但将万法遣除，遣令净尽无余。豁然圆明自现，便与诸佛无殊。色身为我桎梏，且凭和光混俗。举动一切无心，争甚是非荣辱。生身只是寄居，逆旅主号毗卢。毗卢不来不去，乃知生灭无余。或问毗卢何似，只为有相不是。眼前业业尘尘，尘业非同非异。见此尘尘业业，个个释迦迦叶。异则万籁皆鸣，同则一风都摄。若要认得摩尼，莫道得法方知。有病用他药疗，病差药更何施。心迷即假法照，心悟法更不要。又如昏镜得磨，痕垢自然灭了。本为诸法皆妄，故令离尽诸相。诸相离了何如，是名至真无上。若要庄严佛土，平等行慈救苦。菩提本愿虽深，切莫相中有取。此为福慧双圆，当来授记居先。断常纤尘有染，却与诸佛无缘。翻念凡夫迷执，尽被尘爱染习。只为贪着情多，常生胎卵化湿。学道须教猛烈，无情心刚似铁。直饶儿女妻妾，又与他人何别。常守一颗圆光，不见可欲思量。万法一时无着，说甚地狱天堂。然后我命在我，空中无升无堕。出没诸佛土中，不离菩提本坐。观音三十二应，我亦当从中证。化现不可思议，尽出逍遥之性。我是无心禅客，凡事不会拣择。昔时一个黑牛，今日浑身是白。有时自歌自笑，旁人道我神少。争知被褐之形，内怀无价之宝。更若见我谈空，恰似浑沦吞枣。此法惟佛能知，凡愚岂解相表。兼有修禅上人，只学斗口合唇。夸我问答敏急，却原不识主人。盖是寻枝摘叶，不解穷究本根。得根枝叶自茂，无根枝叶难存。更逞己握灵珠，转於人我难除。与我灵源妙觉，远隔千里之殊。此辈可伤可笑，空说积年学道。心高不肯问人，枉使一生虚老。乃是愚迷钝根，邪见业重为因。若向此生不悟，后世争免沉沦。</p><p>读雪窦禅师祖英集歌</p><p>漕溪一水分千派，照古澄今无滞碍。近来学者不穷源，妄指蹄洼为大海。雪窦老师达真趣，大震雷音椎法鼓。狮王哮吼出窟来，百兽千邪皆恐惧。或歌诗，或语句，叮咛指引迷人路。言辞磊落意尚深，击玉敲金响千古。争奈迷人逐境留，却作言相寻名数。真如宝相本无言，无下无高无有边。非色非空非二体，十方尘刹一轮圆。正定何曾分语默，取不得兮舍不得。但於诸相不留心，即是如来真执则。为除妄想将真对，妄若不生真亦晦。能知真妄两俱非，方得真心无碍。无碍兮能自在，一悟顿消历劫罪。不施功力证菩提，从此永离生死海。吾师近而言语畅，留在世间为榜样。昨宵被我唤将来，把鼻孔穿放杖上。问他第一义何如，却道有言皆是谤。</p><p>戒定慧解</p><p>夫戒定慧者，乃法中之妙用也。佛祖虽尝有言，而未达者有所执。今略而言之，庶资开悟。然其心境两忘，一念不动曰戒；觉性圆明，内外莹彻曰定；随缘应物，妙用无穷曰慧。此三者相须而成，互为体用。三者未尝斯须相离也。犹如日假光而能照，光假照以能明。非光则不能照，非照则不能明。原其戒定慧者，本乎一性；光照明者，本乎一日；一尚非一，三复何三？三一俱忘，湛然清净。</p><p>西江月（十二首）</p><p>妄相不复强灭，真如何必希求。本源自性佛齐修，迷悟岂拘前后。悟即刹那成佛，迷兮万劫沦流。若能一念契真修，灭尽恒沙罪垢。</p><p>本是无生无灭，强求生灭区分。只如罪福亦无根，妙体何曾增损。我有一轮明镜，从来只为蒙昏。今朝磨莹照乾坤，万象昭然难隐。</p><p>我性入诸佛性，诸方佛性皆然。亭亭寒影照寒泉，一月千潭普现。小即毫毛莫识，大时遍满三千。高低不约信方圆，说甚长短深浅。</p><p>法法法原无法，空空空亦非空。静喧语默本来同，梦里何劳说梦。有用用中无用，无功功里施功。还如果熟自然红，莫问如何修种。</p><p>善恶一时忘念，荣枯都不关心。晦明隐显任浮沉，随分饥餐渴饮。神静湛然常寂，不妨坐卧歌吟。一池秋水碧仍深，风动莫惊尽恁。</p><p>对境不须强灭，假名权立菩提。色空明暗本来齐，真妄休分两体。悟即便明净土，更无天竺漕溪。谁言极乐在天西，了即弥陀出世。</p><p>人我众生寿者，宁分彼此高低。法自通照没吾伊，念念不须寻觅。见是何尝见是，闻非未必闻非。从来诸用不相知，生死谁能碍你。</p><p>住相修行布施，果报不离天人。恰如仰箭射浮云，坠落只缘力尽。争似无为实相，还元返朴归淳。境忘情尽任天真，以证无生法忍。</p><p>鱼兔若还入手，自然忘却筌蹄。渡河筏子上天梯，到彼悉皆遗弃。未悟须凭言说，悟来言语成非。虽然四句属无为，此等仍须脱离。</p><p>悟了莫求寂灭，随缘且接群迷。断常知见及提携，方便指归实际。五眼三身四智，六度万行修齐。圆光一颗好摩尼。利物兼能自济。</p><p>我见时人说性，只夸口急酬机。及逢境界转痴迷，又与愚人何异。说的便须行的，方名言行无亏。能将慧剑斩摩尼，此号如来正智。</p><p>欲了无生妙道，莫非自见真心。真身无相亦无音，清净法身只恁。此道非无非有，非中亦莫求寻。二边俱遣弃中心，见了名为上品。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>悟真篇-下卷</title>
    <link href="/2022/12/04/%E6%82%9F%E7%9C%9F%E7%AF%87-%E4%B8%8B%E5%8D%B7/"/>
    <url>/2022/12/04/%E6%82%9F%E7%9C%9F%E7%AF%87-%E4%B8%8B%E5%8D%B7/</url>
    
    <content type="html"><![CDATA[<p>五言四韵一首（以象太乙之奇）</p><p>女子着青衣，郎君披素练。见之不可用，用之不可见。</p><p>恍惚里相逢，杳冥中有变。一霎火焰飞，真人自出现。</p><p>西江月十二首（西江月，西者，金之方。江者，水之体。月者，药之用。一十二首以周岁律）</p><p>其一</p><p>内药还同外药，内通外亦须通。丹头和合类相同，温养两般作用。</p><p>内有天然真火，炉中赫赫长红。外炉增减要勤功，妙绝无过真种。</p><p>其二</p><p>此药至神至圣，忧君分薄难消。调和铅汞不终朝，早睹玄珠形兆。</p><p>志士若能修炼，何妨在市居朝。工夫容易药非遥，说破令人失笑。</p><p>其三</p><p>白虎首经至宝，华池神水真金。故知上善利源深，不比寻常药品。</p><p>若要修成九转，先须炼己持心。依时采取定浮沉，进火须防危甚。</p><p>其四</p><p>七返朱砂返本，九还金液还真。休将寅子数坤申，但看五行成准。</p><p>本是水银一味，周流历遍诸辰。阴阳数足自通神，出入不离玄牝。</p><p>其五</p><p>牛女情缘道合，龟蛇类秉天然。蟾乌遇朔合蝉娟，二气相资运转。</p><p>总是乾坤妙用，谁人达此真诠。阴阳否隔即成愆，怎得天长地远。</p><p>其六</p><p>若要真铅留汞，亲中不离家臣。木金间隔会无因，须用媒人勾引。</p><p>木性爱金顺义，金情恋木慈仁。相吞相咽却相亲，始觉男儿有孕。</p><p>其七</p><p>二八谁家姹女，龙三何处郎君。自称木液与金精，遇土方成三姓。</p><p>更假丁公锻炼，夫妻始结欢情。河车不敢暂留停，运入昆仑峰顶。</p><p>其八</p><p>天地才经否泰，朝昏好识屯蒙。辐来凑毂永朝宗，妙在抽添运用。</p><p>得一万般事毕，休分南北西东。损之又损慎前功，命宝不宜轻弄。</p><p>其九</p><p>冬至一阳来复，三旬增一阳爻。月中复卦朔晨超，望罢乾终兆。</p><p>日又别为寒暑，阳生复起中宵。午后罢一阴朝，炼药须知昏晓。</p><p>其十</p><p>不辨五行四象，那分砂汞铅银。修丹火侯未曾闻，早便称呼大隐。</p><p>靡肯自思己错，更将错路教人。误他永劫在迷津，似恁欺心怎忍。</p><p>十一</p><p>雄里内含雌质，真阴却抱阳精。两般和合药方成，点化魂灵魄圣。</p><p>信道金丹一粒，蛇吞立变龙形。鸡餐乃亦化鸾鹏，飞入真阳圣境。</p><p>十二</p><p>德行修逾八百，阴功积满三千。均齐物我与亲冤，始合神仙本愿。</p><p>虎兄刀兵不害，无常火宅难牵。宝符降后去朝天，稳驾鸾舆凤辇。</p><p>又一首（以象闰月）</p><p>丹是色身至宝，炼成变化无穷。更能性上究真宗，决了无生妙用。</p><p>不待他生后世，现前获佛神通。自从龙女着斯功，尔后谁能继踵。</p><p>绝句五首（以象五行）</p><p>其一</p><p>饶君了悟真如性，未免抛身却人身。何以更兼修大药，顿超无漏作真人。</p><p>其二</p><p>投胎夺舍及移居，旧住名为因果徒。若会降龙并伏虎，真金起屋几时枯。</p><p>其三</p><p>鉴形闭息思神法，初学艰难后坦途。倏忽纵能游万国，奈何屋破却移居。</p><p>其四</p><p>释氏教人修极乐，只缘极乐是金方。大都色相惟兹实，余二非真谩度量。</p><p>其五</p><p>俗语常言合至道，宜向其中细寻讨。能于日用颠倒求，大地尘沙尽成宝。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>悟真篇-中卷</title>
    <link href="/2022/12/04/%E6%82%9F%E7%9C%9F%E7%AF%87-%E4%B8%AD%E5%8D%B7/"/>
    <url>/2022/12/04/%E6%82%9F%E7%9C%9F%E7%AF%87-%E4%B8%AD%E5%8D%B7/</url>
    
    <content type="html"><![CDATA[<p>七言绝句六十四首（以象卦数）</p><p>其一</p><p>道自虚元生一气，便从一气产阴阳。阴阳再合成三体，三体重生万物昌。</p><p>其二</p><p>万物芸芸各返根；返根复命即长存。知常返本人难会，妄作招凶众所闻。</p><p>其三</p><p>但将死户为生户，莫执生门号死门。若会杀机明反覆，始知害里却生恩。</p><p>其四</p><p>祸福由来互倚伏，还如影响相随逐。若能转此生杀机，反掌之间灾变福。</p><p>其五</p><p>妥得谷神长不死，须凭玄牝立根基。真精既返黄金屋，一颗明珠永不离。</p><p>其六</p><p>玄牝之门世罕知，休将口鼻妄施为。饶他吐纳经千载，怎得金马搦兔儿。</p><p>其七</p><p>异名同出少人知，两者玄玄是要机。保命全形明损益，紫金丹药最灵奇。</p><p>其八</p><p>不识阴阳及主宾，知他那个是疏亲。房中空闭尾闾穴，误杀阎浮多少人。</p><p>其九</p><p>先且观天明五贼，次须察地以安民。民安国富方求战，战罢方能见圣人。</p><p>其十</p><p>用将须分左右军，饶他为主我为宾。劝君临阵休轻敌，恐丧吾家无价珍。</p><p>十一</p><p>三才相盗食其时，此是神仙道德机。万化既安诸虑息，百骸俱理证无为。</p><p>十二</p><p>阴符宝字逾三百，道德灵文满五千。今古上仙无限数，尽从此处达真诠。</p><p>十三</p><p>契论经歌讲至真，不将火候着于文。要知口诀通玄处，须共神仙仔细论。</p><p>十四</p><p>饶君聪慧过颜闵，不遇师传莫强猜。只为丹经无口诀，教君何处结灵胎。</p><p>十五</p><p>梦渴西华到九天，真人授我指玄篇。其中简要无多语，只是教人炼汞铅。</p><p>十六</p><p>用铅不得用凡铅，用了真铅也弃捐。此是用铅真妙诀，用铅不用是诚言。</p><p>十七</p><p>竹破须将竹补宜，抱鸡当用卵为之。万般非类徒劳力，争似真铅含圣机。</p><p>十八</p><p>末炼还丹莫隐山，山中前后尽非铅。此般至宝家家有，自是时人识不全。</p><p>十九</p><p>虚心实腹义俱深，只为虚心要识心。不若炼铅先实腹，且教守取满堂金。</p><p>二十</p><p>日居离位反为女，坎配蟾宫却是男。不会此中颠倒意，休将管见事高谈。</p><p>二一</p><p>震龙汞出自离乡，兑虎金生在坎方。二物总因儿产母，五行全要入中央。</p><p>二二</p><p>离坎若还无戌己，虽含四象不成丹。只缘彼此怀真土，遂使金丹有返还。</p><p>二三</p><p>火生于木本藏锋，不会钻研莫强攻。祸发必因斯害己，要须制伏觅金公。</p><p>二四</p><p>金公本是东家子，送在西邻寄体生。认得唤来归舍养，配将姹女结亲情。</p><p>二五</p><p>姹女游行各有方，前行须短后须长。归来却入黄婆舍，嫁个金公作老郎。</p><p>二六</p><p>取将坎位中心实，点化离宫腹内阴。从此变成乾健体，潜藏飞跃总由心。</p><p>二七</p><p>先把乾坤为鼎器，次搏鸟兔药来烹。既驱二物归黄道，争得金舟不解生。</p><p>二八</p><p>安炉立鼎法乾坤，锻炼精华制魄魂；聚散氤氲成变化，敢将玄妙等闲论。</p><p>二九</p><p>咽津纳气是人行，有药方能造化生。鼎内若无真种子，犹将水火煮空铛。</p><p>三十</p><p>纵识朱砂及黑铅，不知火侯也如闲。大都全藉修持力，毫发差迟不作丹。</p><p>三一</p><p>黑中有白为丹母，雄里藏雌是圣胎。太乙在炉宜慎守，三田聚宝应三台。</p><p>三二</p><p>恍惚之中寻有象，冥杳之内觅真精。有无由此交相入，未见如何想得成。</p><p>三三</p><p>长男乍饮西方酒，少女初开北地花。若使青娥相见后，一时关锁在黄家。</p><p>三四</p><p>华岳山头雄虎啸，扶桑海底牝龙吟，黄婆自解相媒合，遣作夫妻共一心。</p><p>三五</p><p>西山白虎正猖狂，东海青龙不可当。两手捉来令死斗，化成一片紫金霜。</p><p>三六</p><p>赤龙黑虎各西东，四象交加戌己中。复垢自兹能运用，金丹谁道不成功。</p><p>三七</p><p>月才天际半轮明，早有龙吟虎啸声。便好用功修二八，一时辰内管丹成。</p><p>三八</p><p>赫赫金丹一日成，古仙垂语实堪听。若言九载三年者，总是推延款日程。</p><p>三九</p><p>敲竹唤龟吞玉芝，鼓琴招凤饮刀圭。近来透体金光现，不与凡人话此规。</p><p>四十</p><p>偃月炉中玉蕊生，朱砂鼎内水银平。只因火力调和后，种得黄芽渐长成。</p><p>四一</p><p>休泥丹灶费工夫，炼药须寻偃月炉。自有天然真火侯，何须柴炭及吹嘘。</p><p>四二</p><p>前弦之后后弦前，药味平平气象全。来得归来炉内煅，煅成温养似烹鲜。</p><p>四三</p><p>兔鸡之月及其时，刑德临门药象之。到此金丹宜沐浴，若还加火必倾危。</p><p>四四</p><p>欧冶亲传铸剑方，莫邪金水配柔刚。炼成便会知人意，万里诛妖一电光。</p><p>四五</p><p>调和铅汞要成丹，大小无伤两国全。若问真铅何处是，蟾光终日照西川。</p><p>四六</p><p>八月十五玩蟾辉，正是金精壮盛时，若到一阳来起复，便堪进火莫延迟。</p><p>四七</p><p>一阳才动作丹时，铅鼎温温照幌帷。受气之初容易识，抽添运火却防危。</p><p>四八</p><p>日月三旬一遇逢，以时易日法神功。守城野战知凶吉，增得灵砂满鼎红。</p><p>四九</p><p>玄珠有象逐阳生，阳极阴消渐剥形。十月霜飞丹始熟，此时神鬼亦须惊。</p><p>五十</p><p>瑶池饮罢月澄辉，跨个金龙访紫微。从此众仙相识后，海田陵谷任迁移。</p><p>五一</p><p>休施巧伪为功力，认取他家不死方。壶内旋添延命酒，鼎中收取返魂浆。</p><p>五二</p><p>雪山一味好醐醍，倾入东阳造化炉。若过昆仑西北去，张骞始得见麻姑。</p><p>五三</p><p>坎电烹轰金水方，火发昆仑阴与阳。二物若还和合了，自然丹熟遍身香。</p><p>五四</p><p>要知炼养还丹法，自向家园下种栽。不假吹嘘并着力，自然果熟结灵胎。</p><p>五五</p><p>未炼还丹须急炼，炼了还须知止足。若也持盈未已心，不免一朝遭困辱。</p><p>五六</p><p>否泰才经万物盈，屯蒙受封秉生成。此中得意须忘象，若究群爻谩役情。</p><p>五七</p><p>卦中设法本仪形，得象忘言意自明。举世迷人惟泥象，却行卦气望飞升。</p><p>五八</p><p>天地盈虚自有时，审能消息始知机。由来庚甲申明令，杀尽三尸道可期。</p><p>五九</p><p>四象会时玄体就，五行全处紫光明。脱胎入口通神圣，无限神龙尽失惊。</p><p>六十</p><p>药逢气类方成象，道在虚无合自然。一粒灵丹吞入腹，始知我命不由天。</p><p>六一</p><p>大道修之有易难，也知由我亦由天。若非积行施阴德，动有群魔作障缘。</p><p>六二</p><p>了了心猿方寸机，三千功行与天齐。自然有鼎烹龙虎，何必担家恋子妻。</p><p>六三</p><p>始于有作人难见，及至无为众始知。但识无为为要妙，谁知有作是根基。</p><p>六四</p><p>修行混俗且和光，圆即圆分方即方。晦显逆从人莫测，教人怎得见行藏。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>悟真篇-上卷</title>
    <link href="/2022/12/04/%E6%82%9F%E7%9C%9F%E7%AF%87-%E4%B8%8A%E5%8D%B7/"/>
    <url>/2022/12/04/%E6%82%9F%E7%9C%9F%E7%AF%87-%E4%B8%8A%E5%8D%B7/</url>
    
    <content type="html"><![CDATA[<p>七言四韵一十六首（以表二八一斤之数）</p><p>其一</p><p>不求大道出迷途，纵负贤才岂丈夫。百岁光阴石火烁，一生身世水泡浮。</p><p>只贪名利求荣显，不觉形容暗悴枯。试问堆金等山岳，无常买得不来无。</p><p>其二</p><p>人生虽有百年期，夭寿穷通莫预知。昨日街头犹走马，今朝棺内己眠尸。</p><p>妻财抛下非君有，罪业将行难自欺。大药不求争得遇，遇之不炼是愚痴。</p><p>其三</p><p>学仙须是学天仙，惟有金舟最的端。二物会时情性合，五行全处虎龙蟠。</p><p>本因戌己为媒娉，遂使夫妻镇合欢。只候功成朝玉阙，九霞光里驾祥蓥。</p><p>其四</p><p>三五一都三个字，古今明者实然稀。东三南二同成五，北一西方四共之。</p><p>戌己自居生数五，三家相见结婴儿。婴儿是一含真炁，十月胎圆入圣基。</p><p>其五</p><p>草木阴阳亦两齐，若还缺一不芳菲。初开绿叶阳先倡，次发红花阴后随。</p><p>常道只斯为日用，真源返覆有谁知。报言学道诸君子，不识阴阳莫乱为。</p><p>其六</p><p>阳里阴精质不刚，独修一物转赢尪。劳形按引皆非道，服气餐霞总是狂。</p><p>举世漫求铅汞伏，何时得见虎龙降。劝君穷取生身处，返本还源是药王。</p><p>其七</p><p>人人本有长生药，自是迷徒枉摆抛。甘露降时天地合，黄芽生处坎离交。</p><p>井蛙应谓无龙窟，篱鹊争知有凤巢。丹熟自然金满屋，何须寻草学烧茅。</p><p>其八</p><p>休炼三黄及四神，若寻众草便非真。阴阳得类归交感，二八相当自合亲。</p><p>潭底日红阴怪灭。山头月白药苗新。时人要识真铅汞，不是凡砂及水银。</p><p>其九</p><p>此法真中妙更真，都缘我独异于人。自知颠倒由离坎，谁识浮沉定主宾。</p><p>金鼎欲留朱里汞，玉池先下水中银。神功运火非终旦，现出深潭月一轮。</p><p>其十</p><p>要知产药川源处，月在西南是本乡。铅遇癸生须急采，金逢望远不堪尝。</p><p>送归土釜牢封固，次入流珠厮配当。药重二斤须二八，调停火候托阴阳。</p><p>十一</p><p>虎跃龙腾风浪粗，中央正位产玄珠。果生枝上终期熟，子在胞中岂有殊。</p><p>南北宗源翻卦象，晨昏火候合天枢。须知大隐居廛市，何必深山守静孤。</p><p>十二</p><p>不识玄中颠倒颠，争知火里好栽莲。牵将白虎归家养，产个明珠似月圆。</p><p>谩守药炉看火候，但安神息任天然。群阴剥尽丹成熟，跳出樊笼寿万年。</p><p>十三</p><p>黄芽白雪不难寻，达者须凭德行深。四象五行全藉土，三元八卦岂离壬。</p><p>炼成灵宝大难识，消尽阴魔鬼莫侵。欲向人间留秘诀，未逢一个是知音。</p><p>十四</p><p>好把真铅着意寻，莫教容易度光阴。但将地魄擒朱汞，自有天魂制水金。</p><p>可谓道高龙虎伏，堪言德重鬼神钦。已知寿永齐天地，烦恼无由更上心。</p><p>十五</p><p>不识真铅正祖宗，万般作用枉施功。休妻谩遣阴阳隔，绝粒徒教肠胃空。</p><p>草木阴阳皆滓质，云霞日月属檬陇。更饶吐纳并存想，总与金丹事不同。</p><p>十六</p><p>万卷丹经语总同，金舟只此是根宗。依他坤位生成体，种在乾家交感官。</p><p>莫怪天机都泄漏，只缘学者尽愚蒙。若能了得诗中意，立见三清太上翁。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>悟真篇-序</title>
    <link href="/2022/12/04/%E6%82%9F%E7%9C%9F%E7%AF%87-%E5%BA%8F/"/>
    <url>/2022/12/04/%E6%82%9F%E7%9C%9F%E7%AF%87-%E5%BA%8F/</url>
    
    <content type="html"><![CDATA[<p>　　嗟夫！人身难得，光阴易迁，罔测修短，安逃业报？不自及早省悟，惟只甘分待终，若临歧一念有差，立堕三涂恶趣，则动经尘劫，无有出期。当此之时，虽悔何及？故老释以性命学开方便之门，教人修种，以逃生死。释氏以空寂为宗，若顿悟圆通，则直超彼岸；如有习漏未尽，则尚徇于有生。老氏以炼养为真，若得其枢要，则立跻圣位；如其未明本性，则犹滞于幻形。</p><p>　　其次，《周易》有穷理尽性至命之辞，鲁语有毋意必固我之说，此又仲尼极臻乎性命之奥也。然其言之常略，而不至于详者，何也？盖欲序正人伦，施仁义礼乐有为之教。故于无为之道，未尝显言。但以命术寓诸《易》象，以性法混诸微言耳。至于《庄子》推穷物累逍遥之性，《孟子》善养浩然之气，皆切几之矣。</p><p>　　迨夫汉魏伯阳引《易》道阴阳交姤之体，作《参同契》以明大丹之作用，唐忠国师于语录首叙老庄言，以显至道之本末，如此岂非教虽分三，道乃归一。奈何后世黄缁之流，各自专门，互相非是，致使三家旨要迷没邪歧，不能混而同归矣！且今人以道门尚于修命，而不知修命之法，理出两端，有易遇而难成者，有难遇而易成者。如炼五芽之气，服七耀之光，注想按摩，纳清吐浊，念经持咒，噀水叱符，叩齿集神，休妻绝粒，存神闭息，运眉间之思，补脑还精，习房中之术，以致服炼金石草木之类，皆易遇难成者。已上诸法，于修身之道，率皆灭裂，故施功虽多，而求效莫验。若勤心苦志，日夕修持，止可避病，免其非横。一旦不行，则前功渐弃。此乃迁延岁月，必难成功。欲望一得永得，还婴返老，变化飞升，不亦难乎？深可痛伤！盖近世修行之徒，妄有执着，不悟妙法之真，却怨神仙谩语。殊不知成道者，皆因炼金丹而得。恐泄天机，遂托名数事而名。其中惟闭息一法，如能忘机息虑，即与二乘坐禅相同。若勤而行之，可以入定出神。奈何精神属阴，宅舍难固，不免常用迁徒之法。既未得金汞返还之道，又岂能回骨换阳，白日而升天哉？</p><p>　　夫炼金液还丹者，则难遇易成，须要洞晓阴阳，深达造化，方能追二气于黄道，会三性于元宫，攒簇五行，和合四象，龙吟虎啸，夫唱妇随，玉鼎汤煎，金炉火炽，始得玄珠成象，太乙归真。都来片饷工夫，永保无穷逸乐。至若防危虑险，慎于运用抽添，养正持盈，要在守雌抱一。自然返阳生之气，剥阴杀之形。节气既周，脱胎神化，名题仙籍，位号真人，此乃大丈夫功成名遂之时也。今之学者，有取铅汞为二气，指脏腑为五行，分心肾为坎离，以肝肺为龙虎，用神气为子母，执津液为铅汞，不识沉浮，宁分主客，何异认他财为己物，呼别姓为亲儿，又岂知金木相克之幽微，阴阳互用之奥妙？是皆日月失道，铅汞异炉，欲结还丹，不亦难乎？仆幼亲善道，涉躐三教经书，以至刑法书算、医卜战阵、天文地理、吉凶死生之术，靡不留心详究。惟金丹一法，阅尽群经及诸家歌诗论契，皆云日魂月魄，庚虎甲龙，水银丹砂，白金黑锡，离坎男女，能成金液还丹。终不言真铅、真汞是何物也。又不说火候法度，温养指归。加以后世迷徒恣其臆说，将先圣典教妄行笺注，乖讹万状。不惟紊乱仙经，抑亦惑误后学。</p><p>　　仆以至人未遇，口诀难逢，遂至寝食不安，精神憔悴。虽询求遍于海岳，诸益尽于贤愚，皆莫能通晓真宗，开照心腑。后至熙宁己酉岁，因随龙图陆公入成都，以夙志不回，初诚愈恪，遂感真人，授金丹药物火候之诀。其言甚简，其要不繁，可谓指流知源，语一悟百，雾开日莹，尘尽鉴明，校之仙经，若合符契。因谓世之学仙者，十有八九；而达其真要者，未闻一二。</p><p>　　仆既遇真诠，安敢隐默，罄所得，成律诗九九八十一首，号曰《悟真篇》。内七言四韵一十六首，以表二八之数；绝句六十四首，按《周易》诸卦；五言一首，以象太一之奇；续添西江月一十二首，以同岁律。其如鼎器尊卑、药物斤两、火候进退、主客后先、存亡有无、吉凶悔吝，悉备其中矣。及乎篇集既成之后，又觉其中惟谈养命固形之术，而于本源真觉之性有所未究，遂玩佛书及《传灯录》，至于祖师有击竹而悟者，乃形于歌颂、诗曲、杂言三十二首，今附之卷末，庶几达本明性之道，尽于此矣。</p><p>　　所期同志览之，则见末而悟本，舍妄以从真。时皇宋熙宁乙卯岁旦。天台张伯端平叔序。</p>]]></content>
    
    
    
    <tags>
      
      <tag>道</tag>
      
      <tag>悟真篇</tag>
      
    </tags>
    
  </entry>
  
  
  
  <entry>
    <title>养生九法</title>
    <link href="/2022/12/03/%E5%85%BB%E7%94%9F%E4%B9%9D%E6%B3%95/"/>
    <url>/2022/12/03/%E5%85%BB%E7%94%9F%E4%B9%9D%E6%B3%95/</url>
    
    <content type="html"><![CDATA[<p>说明：转载，原始出处不明</p><h2 id="1-德"><a href="#1-德" class="headerlink" title="1. 德"></a>1. 德</h2><p>明代养生家吕坤说：“仁可长寿，德可延年，养德尤养生之第一要也。”</p><h2 id="2-安"><a href="#2-安" class="headerlink" title="2. 安"></a>2. 安</h2><p>宋代文学家苏东坡认为，养生在于“安”、“和”二字。“安”即静心，“和”即顺心， “安则物之感我者轻，和则我之应物者顺”。</p><h2 id="3-戒"><a href="#3-戒" class="headerlink" title="3. 戒"></a>3. 戒</h2><p>孔子曰：“君子有三戒。少之时，血气未定，戒之在斗；及其老也，血气既衰，戒之在得。”</p><h2 id="4-法"><a href="#4-法" class="headerlink" title="4. 法"></a>4. 法</h2><p>明代医学家万密斋指出：“养生之法有四：一曰寡欲，二曰慎动，三曰守时，四曰却疾。”</p><h2 id="5-知"><a href="#5-知" class="headerlink" title="5. 知"></a>5. 知</h2><p>宋代周守忠说：“知喜怒之损性，故豁情以宽心；知思虑之销神，故损情而内守：知语烦之侵气。故闭口而忘言；知衰乐之损寿，故抑之而不有；知情欲之窃命，故忍之而不为。”</p><h2 id="6-节"><a href="#6-节" class="headerlink" title="6.  节"></a>6.  节</h2><p>明代医学家江绮石说：“节嗜欲以养精，节烦恼以养神，节愤怒以养肝，节辛勤以养力，节思虑以养心，节悲哀以养肺。”</p><h2 id="7-食"><a href="#7-食" class="headerlink" title="7.  食"></a>7.  食</h2><p>清代养生家石成金指出：“食宜早些，不可迟晚；食宜缓些不可粗速；食宜八分，不可过饱；食宜淡些，不可厚味；食宜温暖，不可寒凉；食宜软烂，不可坚硬；食闭再饮茶两三口，漱口齿，令极净。”</p><h2 id="8-乐"><a href="#8-乐" class="headerlink" title="8.  乐"></a>8.  乐</h2><p>石成金的“八乐”是：静坐之乐，读书之乐，赏花之乐，玩月之乐，观画之乐，听乐之乐，狂歌之乐，高卧之乐。</p><h2 id="9-思"><a href="#9-思" class="headerlink" title="9. 思"></a>9. 思</h2><p>孔子曰：“君子有九思：视思明，听思聪，色思温，貌思恭，言思忠，事思静，疑思问，忿思难，见得思义。”</p>]]></content>
    
    
    
    <tags>
      
      <tag>养生</tag>
      
    </tags>
    
  </entry>
  
  
  
  <entry>
    <title>一画开天</title>
    <link href="/2022/11/28/%E4%B8%80%E7%94%BB%E5%BC%80%E5%A4%A9/"/>
    <url>/2022/11/28/%E4%B8%80%E7%94%BB%E5%BC%80%E5%A4%A9/</url>
    
    <content type="html"><![CDATA[<h1 id="大家好"><a href="#大家好" class="headerlink" title="大家好"></a>大家好</h1><p>我是一个得道成仙、长生不老爱好者。</p>]]></content>
    
    
    
    <tags>
      
      <tag>自我介绍</tag>
      
    </tags>
    
  </entry>
  
  
  
  
</search>
